# Come dissolvere l’ego: insegnamenti antichi per la libertà interiore {#sec-anatman}

## Introduzione

Prima di analizzare il ruolo della *karuṇā* nel percorso soteriologico del Buddhismo Mahāyāna, è necessario chiarirne il **fondamento filosofico**: il nesso profondo che lega la compassione, la vacuità (*śūnyatā*) e l'origine condizionata (*pratītyasamutpāda*). La compassione mahāyāna, infatti, non può essere compresa come una semplice disposizione emotiva o come un ideale morale autonomo, ma  presuppone una trasformazione radicale del modo in cui il sé e la realtà vengono concepiti e vissuti.

Per vivere l’interdipendenza non come un’astrazione teorica, ma come una modalità incarnata dell’esperienza, è necessario superare l’illusione di un’identità sostanziale e autosufficiente. Questa trasformazione affonda le sue radici nella dottrina dell’*anātman* (non-sé), uno degli insegnamenti fondamentali del Buddha, presentato già nel primo discorso successivo al risveglio, il [*Dharmacakrapravartana Sūtra*](https://en.wikipedia.org/wiki/Dhammacakkappavattana_Sutta).

Nel Buddhismo delle origini, l’[*anātman*](https://en.wikipedia.org/wiki/Anatt%C4%81) riguarda primariamente la persona e smaschera l’idea di un io permanente. Il Mahāyāna estende questa intuizione a **tutti i fenomeni**, attraverso la nozione di *śūnyatā*, che nega l’esistenza intrinseca di qualsiasi entità. Questa estensione non rappresenta un semplice sviluppo speculativo, ma costituisce la **condizione di possibilità di una compassione autentica**: solo il riconoscimento dell’interdipendenza universale dissolve i confini rigidi tra sé e l'altro, tra soggetto e oggetto.

In questo senso, la [*śūnyatā*](https://en.wikipedia.org/wiki/%C5%9A%C5%ABnyat%C4%81) non è un “vuoto” nichilistico, ma il presupposto ontologico dell’agire compassionevole. Per chiarire tale relazione, il presente capitolo approfondisce il legame tra non-sé, vacuità e interconnessione, seguendo in particolare l’interpretazione proposta da Garfield in *How to Lose Yourself* [@garfield2025lose], che mette in luce l’unità tra metafisica e pratica etica nel pensiero buddhista Mahāyāna.

## Rivedere il sé: non-sé, esperienza e illusione dell’identità sostanziale

Le culture contemporanee tendono a concepire l’identità personale come un nucleo stabile e autonomo. L’individuo è incoraggiato a “scoprire se stesso”, a rafforzare la propria immagine, a sviluppare un senso di continuità e padronanza su di sé. L’idea di un sé solido e separato sembra quindi costituire il presupposto implicito della ricerca della felicità e della realizzazione personale.

La prospettiva buddhista invita a riconsiderare radicalmente questa assunzione. Secondo l’insegnamento del Buddha, l’attaccamento a un sé immaginato come permanente non solo travisa la natura della realtà, ma costituisce anche una delle principali cause della sofferenza ([*duḥkha*](https://en.wikipedia.org/wiki/Du%E1%B8%A5kha)).

### L’analisi del sé e l’intuizione dell’*anātman*

Se indaghiamo l’esperienza alla ricerca di un io stabile, non incontriamo un'entità immutabile, ma un flusso continuo di fenomeni: sensazioni corporee, emozioni, pensieri, ricordi e percezioni. Tutti questi elementi (*skandha*) sono soggetti a mutamento. Il corpo invecchia, gli stati mentali sorgono e cessano, le emozioni si trasformano. In questo incessante divenire, non si riesce a rintracciare alcun nucleo invariante che possa essere identificato come "sé".

L’analisi buddhista esprime questa intuizione attraverso la dottrina dei cinque aggregati ([*skandha*](https://en.wikipedia.org/wiki/Skandha), "aggregati")[^aggregati], mostrando che ciò che chiamiamo “io” è una costruzione convenzionale basata su processi psicofisici impermanenti ([*anitya*](https://en.wikipedia.org/wiki/Impermanence)). Questa comprensione è detta *anātman*.  Questa comprensione non nega l'esistenza funzionale della persona, necessaria per il linguaggio, la responsabilità e la vita sociale, ma nega che essa possieda una realtà intrinseca e autosufficiente.

[^aggregati]: Nella filosofia buddhista, **i cinque aggregati (skandha)** sono i processi interdipendenti e in continuo mutamento che costituiscono l’esperienza umana, senza generare un "io" fisso. L’identità personale è dunque un flusso dinamico e non un’essenza stabile. L’attaccamento all’idea di un “io” permanente è fonte di sofferenza. I cinque aggregati sono i seguenti. 1. **Forma (Rūpa)**, ovvero la materia fisica: il corpo, gli organi di senso e gli oggetti percepiti. 2. **Sensazione (Vedanā)**, ovvero la reazione affettiva immediata a un contatto sensoriale che può essere piacevole, spiacevole o neutra. 3. **Percezione (Saṃjñā)**, ovvero la capacità di riconoscere, identificare e classificare (ad esempio: “quello è un albero”). 4. **Formazioni mentali (Saṃskāra)**, ovvero, le volizioni, le intenzioni, le abitudini, le risposte emotive e i tratti caratteriali. È qui che si genera il karma. 5. **Coscienza (Vijñāna)**, ovvero il processo di consapevolezza dipendente dal contatto sensoriale (es. vista, udito). Non è un'entità fissa.

## Dal Buddhismo delle origini al Mahāyāna: vacuità e due verità

Con l’affermarsi del Mahāyāna, a partire dai primi secoli dell’era comune, l’intuizione del non-sé viene ulteriormente radicalizzata. La dottrina delle due verità, convenzionale e ultima, viene rielaborata in una cornice ontologica più ampia, che culmina nel concetto di *śūnyatā*.

La scuola [**Madhyamaka**](https://en.wikipedia.org/wiki/Madhyamaka), inaugurata dai Sūtra della *Perfezione della Saggezza* ([*Prajñāpāramitā*](https://en.wikipedia.org/wiki/Prajnaparamita)) e sistematizzata da Nāgārjuna, afferma che tutti i fenomeni sono privi di esistenza intrinseca ([*svabhāva*](https://en.wikipedia.org/wiki/Svabhava)[^essenza-intrinseca]). Esistono solo in dipendenza da cause e condizioni, dalle parti che li compongono, dai contesti in cui si manifestano e dalle pratiche concettuali e linguistiche che li rendono comprensibili. Ciò che appare solido e indipendente alla coscienza ordinaria è, in realtà, il prodotto di una profonda confusione cognitiva.

[^essenza-intrinseca]: Nella filosofia dell'Abhidharma, **lo *svabhāva*** (natura intrinseca) si riferisce alla caratteristica di esistenza **propria e definita** di un fenomeno. Secondo alcune scuole, i *dharma* (i costituenti fondamentali della realtà) possiedono *svabhāva* in quanto (1) esistenti **per sé**, in virtù della loro natura unica, (2) **immutabili** nella loro essenza, e (3) **indipendenti** dalle relazioni con altri fenomeni. La scuola Madhyamaka, fondata da Nāgārjuna, ribalta questa prospettiva. La sua intuizione centrale è che **nessun fenomeno**, neppure i *dharma*, possiede uno *svabhāva*. Ogni cosa esiste solo in dipendenza da cause, condizioni e relazioni. Questa radicale **assenza di natura intrinseca** è definita ***śūnyatā***, la "vacuità".

L’assenza di un sé personale è dunque un caso particolare di una verità più generale: **nulla possiede un’essenza autonoma**. Le persone esistono in modo convenzionale e la loro identità è costruita e relazionale, non fondamentale. Comprendere questo punto non significa negare l’esperienza ordinaria, ma vederla per ciò che è: una realtà funzionale, priva di un fondamento ultimo.

## Dal non-sé all’interconnessione radicale

La comprensione dell’*anātman* apre la strada a una visione radicalmente diversa dell’esistenza. Se non siamo entità isolate, allora ciò che siamo può essere compreso solo in termini di **interconnessione** ([*pratītyasamutpāda*](https://en.wikipedia.org/wiki/Pratītyasamutpāda)). Ogni aspetto della nostra identità, che sia biologico, psicologico o sociale, è il risultato di una complessa rete di condizioni: relazioni, contesti storici, pratiche culturali ed eventi contingenti.

Rinunciare all’illusione di un sé autosufficiente non conduce a una perdita di significato, ma a una comprensione più accurata della nostra condizione: siamo processi interdipendenti, costituiti dalle relazioni che ci attraversano. La "persona" non è un nucleo preesistente, ma un evento che si rinnova momento dopo momento.

## Interconnessione e vacuità

Questa visione relazionale della realtà trova la sua formulazione concettuale nella *śūnyatā*. Affermare che i fenomeni sono “vuoti” non significa negare la loro esistenza, ma piuttosto che **non esistono in modo indipendente e auto-fondato**. La vacuità è l’altra faccia dell’origine condizionata e descrive il modo in cui le cose esistono, ovvero solo in relazione a qualcos'altro.

In questo senso, la *śūnyatā* e la *pratītyasamutpāda* non sono due dottrine separate, ma due prospettive sulla stessa realtà. Comprendere la vacuità significa vedere l'interconnessione non come un'eccezione, ma come la struttura stessa dell'essere.

## Il percorso verso la liberazione

Questa comprensione non è un esercizio puramente teorico. Essa produce una profonda trasformazione profonda del modo in cui ci rapportiamo a noi stessi e agli altri. Quando l'idea di un sé isolato perde la sua presa, anche l'attaccamento, la paura e l'egoismo che ne derivano si attenuano.

Riconoscere la vacuità non conduce al nichilismo, ma a una valorizzazione più lucida della realtà convenzionale. Le cose acquistano significato proprio perché non sono rigide né fisse, ma interdipendenti e in continua evoluzione. In questo spazio si radica la compassione: non come dovere morale imposto, ma come risposta naturale alla comprensione della comune vulnerabilità.

## Conclusioni

Il percorso descritto in questo capitolo introduttivo mostra come l’idea di un sé stabile e indipendente, pur essendo profondamente radicata nell’esperienza quotidiana, sia una costruzione concettuale priva di un fondamento ultimo. Comprendere l’*anātman* e la *śūnyatā* non significa negare l’esistenza convenzionale della persona, ma liberarla dal peso di un’identità immaginata come autosufficiente.

Questa liberazione ha conseguenze etiche decisive. Una volta dissolto il confine rigido tra "me" e "altro", la sofferenza altrui non appare più estranea. La *karuṇā* emerge allora come espressione spontanea della comprensione della realtà e prepara il terreno per l’analisi sistematica della compassione nel Mahāyāna che verrà sviluppata nel capitolo successivo.

## Bibliografia {.unnumbered}
